<p>ขนาดของแมววิเชียรมาศ<br />
น้องแมวพันธุ์วิเชียรมาศ ถือเป็นแมวขนาดกลาง มีน้ำหนักตัวเฉลี่ยอยู่ที่ 2.9 &ndash; 3.4 กิโลกรัม โตเต็มวัยที่อายุ 1 ปี เข้าสู่วัยชราที่อายุ 7 ปี มีอายุขัยประมาณ 15-20 ปี แมววิเชียรมาศตามธรรมชาติเป็นแมวนักล่าที่กินเนื้อสัตว์เป็นอาหาร จึงมีรูปร่างที่ปราดเปรียว และว่องไว มีกล้ามเนื้อหาที่แข็งแรงสำหรับการกระโจน วิ่ง และปีนต้นไม้ มีหู ตาที่ไว และมีสัญชาตญาณนักล่าสูง</p>

<h2>ลักษณะนิสัย</h2>

<p>ด้วยความที่ตามธรรมชาติแล้ว แมวพันธุ์วิเชียรมาศเป็นแมวที่ล่าสัตว์กินเองเป็นอาหาร จึงทำให้แมววิเชียรมาศมีความปราดเปรียวสูง เคลื่อนที่คล่องแคล่ว ว่องไว และมีสัญชาตญาณการเป็นนักล่าที่ดี มีความระแวงระวังภัยให้กับตัวเองสูง แต่ในขณะเดียวกันก็รักสงบ รักเจ้าของ และขี้อ้อนมาก</p>

<p>นอกจากนี้แมววิเชียรมาศยังมีลักษณะนิสัยช่างพูดคุย จนได้รับฉายาว่า Extremely talkative cat หรือแมวช่างพูด อันมีที่มาจากลักษณะนิสัยที่ชอบส่งเสียงร้อง ทั้งเพื่อพูดคุยกับเจ้าของ และบ่งบอกความต้องการของตัวเอง มีอุปนิสัยชอบเข้าสังคม และอยากรู้อยากเห็นสิ่งแปลกใหม่อยู่เสมอ หากใครชอบแมวที่มีนิสัยขี้อ้อน และช่างพูดคุยแล้ว แมววิเชียรมาศนับเป็นอีกสายพันธุ์หนึ่งที่ควรรับไว้พิจารณาเลยทีเดียว</p>

<p>แมววิเชียรมาศยังได้ชื่อว่าเป็นแมวที่มีหูดี ประสาทสัมผัสไว และสามารถสัมผัสเสียงได้จากระยะไกลแตกต่างจากแมวชนิดอื่นที่มักมีปัญหาเกี่ยวกับการได้ยินอีกด้วย</p>

<p>ลักษณะของแมวพันธุ์วิเชียรมาศโดยทั่วไปมีขนสั้นสีขาว หรือน้ำตาลอ่อน มีแต้มสีครั่ง หรือสีน้ำตาลไหม้ที่บริเวณใบหน้า หูทั้งสองข้าง เท้าทั้งสี่เท้า หาง และบริเวณอวัยวะเพศ รวมทั้งสิ้น 9 ตำแหน่ง ขณะที่เป็นลูกแมวจะมีขนสีครีมอ่อน หรือขาวนวล โดยสีของขนจะมีลักษณะเข้มขึ้นเมื่ออายุของแมวมากขึ้นตามลำดับ หัวมีลักษณะไม่กลมหรือแหลมเกินไป หน้าผากใหญ่และแบน จมูกสั้น หูใหญ่ ตั้งสูงเด่นอยู่บนหัว ตามีลักษณะสีฟ้าเหมือนแก้วใส หางยาว ปลายแหลมชี้ตรง โคนใหญ่และค่อยๆเล็กเรียวกลมไปจนสุดปลายหาง ขายาวเรียวได้สัดส่วนกับลำตัว</p>

<p>ดวงตาสีฟ้าของแมวพันธุ์วิเชียรมาศได้รับการศึกษาพบว่า ลักษณะของยีนส์สีขนส่งผลต่อสีตา โดยยีนส์ที่ทำให้เกิดแต้มสีทั้ง 9 ตำแหน่งบนตัวของแมววิเชียรมาศนั้น ส่งผลยับยั้งการเจริญของเม็ดสีที่อยู่บนตาของแมว ทำให้แมววิเชียรมาศทุกตัวมีลักษณะตาสีฟ้าใสคล้ายแก้ว จนแมววิเชียรมาศได้รับการเรียกชื่ออีกชื่อหนึ่งว่าแมวแก้ว</p>

<p>นอกจากนี้ยังมีงานวิจัยพบว่าลักษณะสีขนซึ่งถูกควบคุมด้วยยีนส์จำนวนหลายยีนส์ในแมววิเชียรมาศนั้น ส่งผลให้แมววิเชียรมาศมีขนสีขาวทั้งลำตัว แต่ด้วยลักษณะเด่นของยีนส์ดังกล่าว ส่งผลให้ลักษณะของสีขนสามารถเปลี่ยนไปได้ตามอุณหภูมิสิ่งแวดล้อมที่แมวอาศัยอยู่ โดยหากแมววิเชียรมาศอาศัยอยู่ในสิ่งแวดล้อมที่เย็น หรืออุณหภูมิต่ำกว่า 100 องศาฟาเรนไฮต์ จะส่งผลให้สีขนของแมววิเชียรมาศมีลักษณะที่เข้มขึ้น และเมื่ออยู่อาศัยในสิ่งแวดล้อมที่ร้อน หรืออุณหภูมิสูงกว่า 100 องศาฟาเรนไฮต์ จะส่งผลให้สีขนของแมววิเชียรมาศมีลักษณะที่อ่อนลงตามลำดับ</p>

<p><img alt="Siamese cat is lying on a blanket" src="https://www.purina.co.th/sites/default/files/styles/ttt_image_510/public/2021-01/Siamese.2.jpg?itok=b6TL3J0h" /></p>

<h2>ประวัติความเป็นมา</h2>

<p><strong>ถิ่นกำเนิด:</strong>&nbsp;ประเทศไทย</p>

<p><strong>ชื่ออื่น ๆ:&nbsp;</strong>แมวแก้ว และแมวสยาม</p>

<p>ประวัติและความเป็นมาของแมวพันธุ์วิเชียรมาศนั้นนับว่าอยู่คู่กับสังคมไทยมาช้านาน ตั้งแต่สมัยอยุธยา โดยในสมัยนั้นแมววิเชียรมาศนับว่าเป็นแมวชั้นสูงที่ถูกเลี้ยงไว้เฉพาะภายในบริเวณพระบรมมหาราชวัง เพราะเชื่อว่าเป็นแมวมงคล ช่วยเสริมโชคลาภให้แก่ผู้เลี้ยงดู สามัญชนในสมัยนั้นจะไม่ได้รับอนุญาตให้เลี้ยงได้</p>

<p>&nbsp;</p>

<p>คำว่าวิเชียรมาศ มีความหมายว่า เพชรแห่งดวงจันทร์ มาจากลักษณะของแมวที่มีดวงตาสีฟ้าดุจเพชร และสีลำตัวขาวนวลคล้ายดวงจันทร์ เป็นที่รู้จักกันอีกชื่อในนามแมวแก้ว และแมวสยาม (Siamese cat) ซึ่งมีชื่อเสียงโด่งดังไปทั่วโลกจากการที่ในสมัย พ.ศ. 2427 พระบาทสมเด็จพระจุลจอมเกล้าเจ้าอยู่หัว ได้ทรงพระราชทานลูกแมววิเชียรมาศให้เป็นของขวัญแด่ทูตชาวอังกฤษ ต่อมาทูตท่านนั้นได้ให้การเลี้ยงดูลูกแมววิเชียรมาศเป็นอย่างดี และได้ส่งเข้าประกวดในเวที The Crystal Palace London ที่ถูกจัดขึ้น ณ พระราชวังคริสตัล ประเทศอังกฤษ โดยในการประกวดครั้งนั้น แมววิเชียรมาศได้รับชัยชนะ ส่งผลให้แมววิเชียรมาศเริ่มมีชื่อเสียง และรู้จักกันในชื่อ Siamese cat หรือแมวที่มาจากประเทศไทย เป็นที่นิยมมากในหมู่ผู้เลี้ยงแมวประเทศอังกฤษ จนถึงขั้นมีการจัดตั้งชมรมผู้เลี้ยงแมววิเชียรมาศขึ้นเลยทีเดียว ต่อมาพระบาทสมเด็จพระจุลจอมเกล้าเจ้าอยู่หัวได้ทรงพระราชทานแมววิเชียรมาศให้ทูตจากอีกหลายประเทศ ไม่ว่าจะเป็นประเทศสหรัฐอเมริกา หรือประเทศเพื่อนบ้าน ส่งผลให้เกิดการแพร่กระจายของสายพันธุ์แมววิเชียรมาศไปทั่วโลกในเวลาต่อมา</p>

<p><a href="https://www.purina.co.th/find-a-pet/cat-breeds/siamese#accordion_body_0">สุขภาพและปัญหาที่มักพบ</a></p>

<p>ด้วยความที่ตามธรรมชาตินั้น แมวพันธุ์วิเชียรมาศจัดเป็นแมวนักล่า จึงทำให้กล้ามเนื้อของแมวสายพันธุ์นี้แข็งแรง เพราะต้องใช้ในการเคลื่อนไหวเพื่อความคล่องตัว แต่ในทางกลับกันกลับมีรายงานพบว่าแมววิเชียรมาศนั้นมีทางเดินอาหารที่ไม่แข็งแรง มักพบอาการอาเจียน และท้องเสียบ่อย ระบบทางเดินอาหารจึงควรได้รับการใส่ใจเป็นพิเศษ นอกจากนี้แมววิเชียรมาศยังมักพบปัญหาเกี่ยวกับเหงือกและฟัน อันได้แก่ ปัญหาเหงือกอักเสบ และปัญหาหินปูน ปัญหาสุขภาพที่พบได้ในแมวพันธุ์วิเชียรมาศ ได้แก่</p>

<p>- ปัญหาระบบทางเดินอาหาร : แม้ว่าแมววิเชียรมาศจะมีกล้ามเนื้อที่แข็งแรง แต่ระบบทางเดินอาหารกลับอ่อนแอ และมักพบปัญหาได้มาก เช่น การอาเจียน และท้องเสีย ระบบทางเดินอาหารจึงควรได้รับการใส่ใจเป็นพิเศษ</p>

<p>- ปัญหาเกี่ยวกับเหงือกและฟัน : แมววิเชียรมาศยังมักพบปัญหาเกี่ยวกับเหงือกและฟัน เช่น เหงือกอักเสบ และปัญหาหินปูน การดูแลและใส่ใจในอาหารที่ให้จึงเป็นสิ่งสำคัญ</p>
